{
    "source": "th_TH",
    "target": "en_US",
    "text": "ส่วนภาพรวมผู้ต้องขังคนอื่น ๆ โดยเฉพาะบอสดาราอย่าง บอสแซม และ บอสกันต์ ก็ตามสภาพ เครียด นอนไม่ค่อยหลับ เพราะต้องนอนรวมกัน มีเพียงเอ่ยปากพูดร้องขออยากเจอญาติ แต่ก็ยืนยันไปว่าต้องเป็นไปตามระเบียบ ส่วน บอสมิน ตอนนี้มีอาการปวดท้อง เป็นโรคกระเพาะและลำไส้ พยาบาลตรวจแล้วให้ยาลดกรด แต่ บอสมิน มียาส่วนตัวติดมาอยู่แล้ว\nเปิดอาหารมื้อแรก ในเรือนจำ\nสำหรับเมนูแรกเมื่อคืนนี้ที่กลุ่มบอสชายได้รับประทาน คือ เมนูแกงเผ็ดปลามะเขือเปราะ และผัดผักคะน้าใส่ไก่ ส่วนเช้านี้เป็นเมนูแกงเขียวหวานไก่ใส่ฟัก และข้าวสวย\n7 บอสหญิงเครียด นอนคุกคืนแรก ไม่มีใครร้องไห้\nไปดูทางฝั่ง ทัณฑสถานหญิงกลาง นางกนกวรรณ จิ๋วเชื้อพันธุ์ ผู้อำนวยการกองทัณฑวิทยา รักษาราชการแทน ผู้อำนวยการทัณฑสถานหญิงกลาง บอกว่า ผู้ต้องขังทั้งหมดมีความวิตกกังวล และถามถึงการเยี่ยมญาติ อาจเพราะเปลี่ยนสถานที่ แต่ก็ไม่มีใครร้องไห้ มี 3-4 คน ที่มีโรคประจำตัว บางคนมีไข้ และความดันโลหิตสูง คาดว่าน่าจะเกิดจากความเครียด ซึ่งเช้าวันนี้ก็ได้ให้มาพบแพทย์อีกครั้ง",
    "trans": "nan"
}